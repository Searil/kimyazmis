Yok canım.. O hani "Cep telefonunuzu kalbinizin yakınında taşımayın"
palavraları ile ilgisi yok..
Barbara L. Fredrickson'un The New York Times'daki yazısının başlığını
görünce, ben de öyle sanmıştım önce..
Kuzey Carolina Üniversitesi Psikoloji Profesörü ve yazar Fredrickson
çok daha önemli ve çok daha gerçek bir tehlikeden söz etmiş..
Giriş cümlesine bakın ve ne demek istediğini anlayın..
"Halka açık bir yerde çevreye baktığınızda, etrafınızdaki insanların en
az yarısının, ellerindeki dijital bir ekrana eğilmiş, orada olmayan
biriyle ilişki kurmak için parmak sallamadıklarına, en son ne zaman
şahit olduğunuzu hatırlıyor musunuz?."
Ben hatırlamıyorum..
Yahu sinemada, konserde, tiyatroda bile ekranlar açık.. "Etraf rahatsız
olur mu" diyen yok..
Bir arkadaşla müze geziyorum.. Duvardaki harika resimlere bakmıyor, cep
telefonu ile beni görüntülüyor. Twitter, fotoğraf yollama bitti, şimdi
bu kısa video yollama başlamış..
"Biz Hıncal'la müze dolaşıyoruz" görüntüleri yayıyor, takipçilerine..
Gezinti bitiyor. Müzenin bir kafesi var. Oturup iki çift laf edeceğiz..
Neler gördük.. Ne mümkün.. Elinde gene " Akıllı Telefon" denen, yazıyor
Allah yazıyor.. Benden başka herkesle ilişkisi var. Hepsi sanal.. Yüz
yüze ilişki bitmiş..
Prof. Fredrickson yeni bir araştırma yapıyor gurubuyla.. Yazı onun
üzerine.. İngilizce bilenler "Your phone vs. your heart" diye Google'da
tıklarlarsa ulaşırlar orijinaline..
Hoca soruyor..
"Zamanınızın ne kadarını başkalarıyla geçiriyorsunuz?. Ve bunu
yaptığınız zaman, onlarla nasıl ilişki kuruyor, onlara nasıl
bağlanıyorsunuz sizce.."
Bunun yanıtı önemli..
Profesör önce kısa bir anatomi dersi veriyor.
Beynimiz kalbimize bağlayan bir sinir var. Vagus siniri. Kalple beyin
arasındaki ilişkinin gücünü sinir etkiler. Bu güce Vagal Tone (İstenen
ve olması gereken durum) denir. Pratikte vagal tonunuz ne kadar
yüksekse, o kadar iyidir. Çünkü bu, vücudunuzun iç sisteminin
çalışmasının daha iyi düzenlenmesi demektir. Bu da sizi daha sağlıklı
tutar, kalp damar sisteminizin, hasta bölgelere iyileştirici tepkileri
daha hızlı vermesini sağlar.
Bu kadar değil. Vagal Ton, insanın psikolojisini de etkiliyor,
yüzündeki anlamı, sesindeki tonu da değiştiriyor ve ilişki kurma, dost
edinme ve dikkat çekme kapasitemizi de geliştiriyormuş.
Yani.. Buraya dikkat..
Yani, kendimizi başkalarına ne kadar iyi akort edersek, yüz yüze ne
kadar başarılı ve ne kadar ahenkli uyum sağlarsak... Daha sağlıklı
oluyormuşuz.. Sağlayamazsak da tersi tabii..
Yani başkaları ile olumlu ilişki kuramamak, insanları fena halde
ufaltıyormuş.
Kalbin dost kapasitesi, Darwin'in ünlü biyoloji kuramını aynen
çalıştırıyormuş.. "Kullan, ya da kaybet!.."
Diyor ki hoca ve ben aynen katılıyorum..
"Sık sık yüz yüze temas egzersizi yapmazsanız, temel biyolojik
kapasiteniz, vagal tonunuz giderek küçülür ve yok olur." Hani nasıl
egzersiz yaparsanız kaslarınız güçlenir, yapmazsanız küçülür, hiç
kullanılmazsa yok olur. Aynen öyle..
Dahası.. Gene bilimsel konuşuyor hoca..
"Sosyal yaşamınızdaki ilişkiler, ya da yaşadığınız yalnızlıklar,
vücudun bağışıklık sistemini etkiler.
Yeni anne babalar, çocuklarının genetik testlerini değil, kendi
davranışlarını merak etmeliler. Mesela meme vermekle, ya da telefonuna
bebeğinden fazla zaman ayırmakla, hem kendilerinin, hem de çocuklarının
nasıl etkileneceğini bilmeliler.
Bir tebessüm, ya da kahkahayı biriyle yüz yüze paylaştığınız zaman
aranızda hemen fark edilen bir senkronize uyum başlar. Yüzleriniz,
biyokimyanızın, davranışlarınızın ve duygularınızın aynası olur. Bu ve
benzeri, minik anlar karşılıklı beyinleriniz arasında güzel duygu
dalgalarının hızla yayılmasını sağlar ve sağlığınızı geliştirir.
Bu kapasiteniz, geliştirecek egzersizleri düzenli yapmazsanız, daralır,
solar. Ne talihliyiz ki, başkalarıyla yüz yüze ilişki kurmak iyidir ve
insana kendini iyi hissettirir. Bunun için de bol fırsat vardır.
Yani, bir dahaki sefere, bir dostunuzu, ya da bir çocuğu gününün büyük
bir bölümünü, bir ekrana bakarak geçirir gördüğünüzde, ona bir el
uzatın ve onu gerçek sosyal ilişkilerin kurulduğu dünyaya davet edin.
Sadece onun sağlığını, göze çarpma, dikkat çekme yeteneklerini kurmakla
kalmaz, kendinizinkileri de geliştirmiş olursunuz."
"Dostlar, dostlarının insanlık kapasitelerini kaybetmelerine izin
vermezler" diyor, profesör son söz olarak..
Ben de öyle diyorum, yıllardır..
Etrafımda telefon görmekten nefret ettiğimi bazen çok sert söylediğimde
dostlarım kızıyorlar bana.. Kızmasınlar.. Aslında hem onlara, hem
kendime doktorluk yapıyorum, ekran yerine, yüz yüze bakmamızı
sağlayarak!..
Ekranlara dalarak ve parmak atarak içine daldığınız o lanet olası sanal
dünyanın yok ettiği Vagal Tonunuz, yani kalp beyin ilişki gücünüz, yüz
yüze temaslarla gelişir.
Hem biyolojik, hem ruhsal çok daha sağlıklı olursunuz!.
Siz de.. Dostlarınız da.. Çocuklarınız da!..
(Sayfadaki fotoğraflar için Ajlan Angie Öksüz'e teşekkürler..)
