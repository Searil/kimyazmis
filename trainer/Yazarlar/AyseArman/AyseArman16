Ne yapmışım yani, genelevde mi çalışmışım 9 senesini orduya vermiş bir yüzbaşıydım ben

‘İffetsiz’lik suçlamasıyla ordudan atılan M.Y.

Siz de “iffetsiz”likle suçlandınız ve ordudan atıldınız. Sizin “iffetsiz”liğinizi nasıl tespit ettiler? 
-  Bir kere bu suçlamayı kabul etmiyorum! Ne yapmışım yani, genelevde mi çalışmışım! 9 senesini orduya vermiş bir yüzbaşıydım ben. Benim özel hayatımı sorgulamaya kalktılar. İsimlerini bile söylemedikleri insanlardan bir takım yorumlar almışlar, o yorumlara istinaden de “iffetsizlik”le suçlayıp, ordudan attılar. 3-5 kişinin yalan yanlış ihbarıyla bana “iffetsiz” sıfatını layık gördüler. Çok üzücü, çok kırıcı. Yazıklar olsun verdiğim emeklere, aldığım eğitimlere!

Sizi suçlayanların hepsi erkek miydi?
-  Ben kadın olduğum için erkekti. Ama erkekleri suçladıkları zaman da kadınların ihbarlarını değerlendiriyorlar.

Öyle de vakalar var mı?
-  Tabii tabii. Boşanmış olduğu karısı mesela hakkında ihbar mektupları yazıyor, “Benim boşandığım eşim şöyleydi böyleydi” diyor, “Başka kadınlarla ilişkiye giriyordu” diyor. “Bu adam ahlaksızdır! Ben boşandım ama siz hâlâ onu orada istihdam ediyorsunuz” diyor. Atılması için, insanlar birbirlerine çamur atıyorlar. Eski sevgilisi olabilir, eski eşi olabilir. Öç almak için her yola başvuruyorlar, kurum da buna çanak tutuyor. Benim olayımda da ondan ayrılmamı hazmedemeyen bir eski sevgili var.

Peki siz itiraz etmediniz mi? 
-  Etmez miyim! Ettim. Kendimi savundum. Ama bu sefer de, “Savunmasını yaparken agresif tutumlar sergiledi” dediler. Sen beni ahlaksızlıkla, iffetsizlikle suçlayacaksın, bu palavraları kimin sıktığı belli değil, ortada isim misim yok, durduk yerde benim hayatımla oynayacaksın, sonra da benden sakin olmamı bekleyeceksin! Ama elden bir şey gelmiyor, cezalandırmaya karar vermişler bir kere. Oluşturdukları ekip de belli. Yazıyorlar, çiziyorlar, atmayı kafaya koydukları insanları bu şekilde ordudan uzaklaştırıyorlar.

Sizinki de tipik bir intikam hikâyesi miydi?
-  Evet. Rütbesi benden yüksek bir sevgilim vardı. Şiddet uyguladı, bir sürü şey yaptı. Sonunda ayrılmaya karar verdim, başardım da. Ama söyledi, “Bunu yanına bırakmayacağım. İntikamım acı olacak!” dedi. Öç almak için ihbar mektupları yazıyor. Başkalarının adını da karıştırıyor. Ağız aramaları yapılıyor. Hukuka uygun hiçbir şey yok ortada. Nazlıgül’ün sorgusu da benim sorgum da öyleydi. Bizim gibi pek çok insan var aslında. Ama onlar dile getirmiyorlar.

Sorguda kadın subay olsaydı, bir takım şeyler değişir miydi?
-  Yok hayır, benim sorgumda kadın subay da vardı. “Bize söylemeye çekindiğin bir şey varsa, ona söyle” dediler. “Gerek yok” dedim, “Kimseden sakladığım gizlediğim bir şey yok ki!” Savunmamı yaparken de şunu söylemeyi ihmal etmedim: “Ortada bir suçlu varsa, ben tek değilim. Bana sorduğunuz bu isimler, benimle bir ilişki yaşadığını söylüyorsa, onlar da suçlu!” Sessiz kaldılar, cevap bile vermediler.

BENİM DURUMUMDA ÇOK ASKER VAR

Ordudan atılmış olan başkaları da var diyorsunuz. Onlar peki sizin gibi dava açıyorlar mı? 
-  Yok hayır, çoğu yurtdışına gitti. “Lanet olsun!” dediler, kaçtılar, oraya yerleştiler. Küskünler, kırgınlar. Tabii ki öfke de oluyor. Çok büyük bir haksızlık bu.

Onlar neden vazgeçtiler de mücadeleden siz geçmediniz?
-  Bilmiyorum, ben belki biraz daha savaşçıyım. Ama onları da anlıyorum. Bıkkınlık oluyor.

Size “Kaset-maset var” dediler mi?
-  Hayır. Ne kaset ne telefon dinlenmesi. Sadece iki-üç kişinin ifadesi. Ben de merak ediyorum, kim onlar, isimlerini istiyorum. Onu da vermiyorlar.

Nazlıgül ve sizin davanızdan herhangi bir sonuç alınabileceğini düşünüyor musunuz?
-  Elini vicdanına koyan herkes, bizim için bir şeyler yapabilir. Ama vicdanlıysa... Durumu anlamak, kavramak ve bu iffetsizlik tartışmasını eleştirmek, ilkellik olarak değerlendirmek bile bir şeydir.

CEHENNEMDE BİRLİKTE!

Dünkü yazınız sinirlendirdi beni. Evli ve kocası olmadan Amerika’ya tek başına giden bir kadının, orada başına bir şey geliyorsa, tabii ki müstahaktır. Hâlâ anlamıyor musunuz, sizin gibi “aykırı kadın”ların bu dünyada yaşamaya hakkı yok. Zaten siz de Türkiye’de yaşamaktan utandığınızdan bahsediyorsunuz. Gidin. Siz şeytanın ta kendisisiniz. Cehennem de cayır cayır yanarsınız umarım!  (Mustafa H.)

-  Bu kafayla siz benden önce yanacaksınız haberiniz yok! Böyle beddua edenler, “aykırı”lardan önce alınıyor!

O ERKEKLERİ DE KADINLAR YETİŞTİRMİYOR MU?

İffetimiz illa sorgulanacaksa, sorgulayanların arasında kadın da olması gerekiyor anlamında bir cümle yazmıştınız. Aman eksik olsun! Kadınlar birbirlerini yaftalamaya pek bayılır. Ve inanın bu konuda erkeklerden beterler; ne de olsa döven, işkence eden, öldüren erkeklerin anneleri onlar. Biraz insan olsalardı, daha küçücükken oğullarıyla konuşmaya başlar ve onların içinde vicdan denilen duygunun yeşermesini sağlarlardı. (P.Ç.)

-  Sen de haklısın P.Ç. İşin böyle bir boyutu da var. Bu adamları da birileri yetiştiriyor. Ama yine de, ben kadınlardan yanayım. Çünkü ezilen, aşağılanan, baskı altına alınan, işçiliği ucuza kapatılan hep kadınlar... Onlar n’apsınlar.

DAİMA KADIN SUÇLU

Üzülerek belirtiyorum ki bu iğrenç yaklaşım ülkemize özgü değil. Amerikalılar da aynı şeyleri söylüyorlar Sierra hakkında. Doğu Batı fark etmiyor yani; kadın, her coğrafyada, daima suçlu. Kadın zarar gördüyse, bu, erkekler onlara vahşet uyguladığı için değil, kadın kendini korumayı bilmediği için! Yaklaşım bu. (Arzu.)

-  Haklısın ama öyle düşünenler Doğu’da ve Batı’da kadını suçlu görenler. Yanlış düşünüyorlar. Bu düşüncenin bir tek açıklaması var: Kadın düşmanlığı. Katil haklı olacak, her halükârda kadın suçlu olacak. Yok artık daha neler! 
