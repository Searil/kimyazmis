Yaşasın kadınlar!

“Kadınlar Günü” münasebetiyle, geçen hafta çeşitli konuşmalar yaptım.

Bu ülkede her yıl, öldürülen, tecavüze, tacize uğrayan kadınlarla ilgili araştırma sonuçlarını anlattım. 

Rakamlar dehşet vericiydi.

Ciddi ve iç karartıcı istatistiklerden söz ettim.

Baktım ki kadınların hepsinin gözünde bir soru işareti:

“Peki çözüm ne?”

Benim de müthiş, sihirli formüllerim yok.

El ele vereceğiz, direneceğiz, kabullenmeyeceğiz, boyun eğmeyeceğiz, örgütleneceğiz.

Varlığımızı, eşitliğimizi, haklarımızı sonuna kadar savunacağız.

Bildiğim budur.

Bir de kadının olmanın gündelik sonuçları var.

Hayatın içinde her gün tekrarladığımız “kadınlık halleri”.

Bunu göstermek için bir bavul hazırladım.

İçindekileri bir sihirbaz gibi tek tek çıkarıp, eğlenceli bir sohbete başladım.

Çantadan ilk çıkardığım kavanoz içinde pirinçlerdi 

“Anne pilavı yapacaksın!” dedim.

“Bunu senden beklerler. Tadı farklıdır. Kaç bardak pirince kaç bardak su, bileceksin. Ateşi iyi ayarlayacaksın. Ne çok diri ne lapa yapacaksın. Tane tane ve kıvamında olacak. Mutfakta harikalar yaratacaksın!”

Sonra bir süt pompası çıkardım

“Bebeğini sütsüz bırakmayacaksın!” dedim, “Sütün olduğu sürece emzireceksin! Severek yapacaksın. Her yerde yapacaksın. İcabında bir alışveriş merkezinde süt sağacaksın. Sütün bitti mi, pompayla çekeceksin. Onu buzdolabında istifleyeceksin. Pratik olacaksın, her şeye yetişeceksin”.

Sırada seksi iç çamaşırları vardı

“Tamam iyi annesin ama yetmez!” dedim. “Yatakta da iyi olacaksın! Kocana, sevgiline seksi görüneceksin. Hakkın yok, yorgun olmayacaksın. Hep hazır olacaksın. İstekli olacaksın. Onu gaza getiren iç çamaşırları giyeceksin. Zevk vereceksin ki, alacaksın...”

Şimdi de çocuğun ödev defteri

Alya’nın ödev defterini çıkarıp gösterdim. 

“Çocuğunun geleceğinden ve okuldaki başarısının da senden sorumlusun!” dedim, “Ödevleriyle ilgileneceksin, okuldaki durumunu kontrol edeceksin. 
Gerektiğinde oturup, onunla ödev yapacaksın. Delirmeyeceksin, sinirlenmeyeceksin. Ama ödevi de sen yapmayacaksın, onun yapmasını sağlayacaksın”.

Alya’nın yazdığı hikâye defteri 

“Çocuğun yeteneklerini ortaya çıkaran da anne olacak” dedim. “Anne bir ‘rehber’ aynı zamanda, ‘yol gösterici’, ‘yol açıcı.’ İlerideki başarısı gibi, başarısızlığı da senden sorulur. Şu lafı çok sık duyacaksın: Bu çocuğu sen böyle yaptın!”

Sırada epilasyon aleti ağda, oje ve cımbız vardı

“Ama bütün bunlar yaşanırken, bakımlı da olman gerekiyor!” dedim. “Sen annesin ama kadınsın! Tüylerin, tırnakların filan uzamayacak. Uzayacak ama sen icabına bakacaksın. Ağdanı, kaş almanı, manikürünü, pedikürünü ihmal etmeyeceksin. Her daim bakımlı olacaksın...”
Aynı anda çalışmak zorundasın

Nerede benim iPad’im, ses kayıt cihazım vs vs.

“Dur, dur bitmedi! Bir de işin var. Kariyerin var” dedim. “Çalışıyorsun. Para kazanıyorsun. Bunlar da iş aletlerin. Sizinki farklı olabilir ama benimki bunlar. İşte de başarılı olacaksın. Yaratıcı olacaksın. Ve son teknolojiye ayak uyduracaksın”.

Ve o kurtarıcı siyah elbise

“İcabında silahlarını da kuşanacaksın” dedim, siyah bir elbise gösterdim. “Bu, bir hayat kurtarıcı. Gerektiğinde giyivereceksin, iş toplantılarında, yemeklerde iyi görüneceksin”.

Erkek kravatı ve gömleği

“Ama kocanın ya da sevgilinin şık ve bakımlı olmasından da sen sorumlusun!” dedim, “Kravatlarını da, gömleklerini de sen seçeceksin. Bu tür görevlerin de var”.

Çantadan çıkanların sonu yok evin mumu,kokusu, süsü

“Bir de ‘ev’ var, ‘yuva’ var” dedim, “Yuvayı da sen yapacaksın. Unutma, sen dişi kuşsun. Evi çekip çevirmek de yetmiyor, ambiyansı da sen yaratacaksın. Mum al, çiçek al, o evi yaşanır hale getir. Evin senin ‘kale’n, süsle, güzelleştir. Ama çok da para harcama!”

Mutfak harçlığından arttırarak altın alma

“Unutma, damlaya damlaya göl olur” dedim. “Çalışıyorsan maaşından, evdeysen mutfak harçlıklarından tasarruf edeceksin! İyi gün var, kötü gün var. Kumbarana belli zamanlarda altın atacaksın. Kemerleri sıkmak da bir kadının görevi. Elektrikleri açık bırakma, ampulleri alırken ekonomik olanları seç...”

Sıra alışveriş filesinde

“O kadar iş güç arasında, haftalık alışveriş de senin görevin” dedim. “Ne yenecek, ne pişirilecek? Bir de sağlıklı beslenmek gerek. Düşün, planla. Sen pişirmiyor olsan bile, evde yemek olmamasından sen sorumlusun!”

Çocukların trafiği, aktiviteleri arkadaş doğum günleri

Örnek bir doğum günü hediyesi gösterdim. Üç boyutlu bir Küçük Prens kitabı. “Çocukların trafiği de bitmez, aktiviteleri de, arkadaşlarının doğum günleri de” dedim, “Hangi aktivitelere gidecekler, sen belirleyeceksin. Hafta sonu arkadaşının doğum günü var, ne aldınız? Çocuğuna yardım et, bul, buluştur, paketle, yaratıcı ol, ilginç o. Onun popüler ve sosyal olmasına yardımcı ol”.

İlişkiyi canlandırma da senden sorulur

“Bütün bu yukarıda saydığım şeyleri yapacaksın ama çok da domestik olmayacaksın!” dedim ve seyahat kitapları çıkardım, “Sen aynı zamanda bir sevgilisin, metressin. İlişkiyi canlandırman gerekiyor. Otel fiyatlarına bak, enteresan lokantalara bak, kocanı al kaçır, ona şahane bir gece yaşat. İlişki monotonlaşırsa da sen suçlusun...”

Kayınvalidemin fotoğrafını gösterdim 

“Kocanın, sevgilinin ailesiyle arasının iyi olmasından da sen sorumlusun” dedim, “En az haftada bir, bir araya gelmek lazım. Kayınvalidenle çocuğunun ve eşinin trafiğini ayarla...”

Ve sonra antika teraziyi masanın üzerine koydum

“Maharet, her şeyi bir denge içinde götürebilmekte” dedim.
“Yani neymiş? İçinde, görünmez bir terazin olacak. Zaten var. Kadınsan, otomatik olarak var. Bu senin kaderin. Her şeyi bir arada yapacaksın. Yapıyoruz zaten. Hepimiz...”

Ve son olarak bir sürü rengârenk top

“Bizler aslında jonglörüz!” dedim, “Şu gördüğünüz topların hepsini havaya atıp, tutuyoruz. Her geçen gün de sayıları artıyor. Aynı anda da, ayağımızda tabak çeviriyoruz. Düşürmeden, kırmadan. Zor gibi görünüyor ama beceriyoruz işte. Çünkü biz kadınlar, pek çok şeyi aynı anda yapabilme gücüne sahibiz. 

Ve hayatı güzelleştiriyoruz.

Yaşasın kadınlar!


