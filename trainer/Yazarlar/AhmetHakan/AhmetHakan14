AK Parti neden başarısız sayılır?

SADECE dün yayınlanan bazı haberlere bakalım:

-  Basın özgürlüğünde Türkiye 6 basamak gerileyerek 154. sırada yer aldı.

-  Antep’te organize sanayi sitesinde patlama: 7 ölü.

-  25 askerin şehit olduğu Afyon cephanelik patlamasında içeride bir tek şüpheli bile kalmadı.

-  İsrail’in Suriye’yi vurmasıyla Türkiye açısından sorunlar daha çetrefil hale geldi.

-  "Tutuklama" sorunu Başbakan’a rağmen çözülemiyor.

* * *

Bu ülkenin muhalefeti ne yapıyor?

Ne yapacak?

Biri "ulusalcılık" yapıyor, diğeri "milliyetçilik"...

El birliğiyle "mahkemelerde anadilde savunmaya getirilen kısmi serbestliği" engellemek için enerjik bir şekilde mücadele ediyorlar. Birbirlerini alkışlıyorlar.

Böylece...

Diyarbakır’ı, Batman’ı, Siirt’i, Bitlis’i, Van’ı falan bir kez daha BDP ile AK Parti’ye ikram etmiş oluyorlar.

* * *

Böyle bir muhalefete rağmen...

AK Parti’nin cebindeki yüzde 50 az bile...

Yüzde 70’i falan bulduramamaları tamamen kendi beceriksizliklerindendir.

Gayritabii mukarenet

TÜRK Silahlı Kuvvetleri Disiplin Kanunu Tasarısı, Meclis’te kabul edilerek yasalaşmış.

Buna göre...

-  Aşırı derecede borçlanan...

-  Ahlaki zayıflık gösteren...

-  İdeolojik veya siyasi amaçlı faaliyetlere karışan...

-  İffetsiz kimseyle evlenen ya da yaşayan...

Ordudan atılacakmış.

Ama durun bir dakika!

"Ordudan atılacaklar" arasında sayılan bir kesim daha var.

Yasa maddesinde aynen şöyle deniliyor: 

"Gayritabii mukarenette bulunanlar."

* * *

"Mukarenet"in sözlükteki karşılıklarından biri de "cinsel birleşme"dir.

Buna göre "gayritabii mukarenet"in anlamı: "Doğal olmayan cinsel birleşme."

Yani eşcinsellik.

Fakat benim anlamadığım üç şey var:

BİR: Yasada "eşcinsel" kelimesi yerine neden kimselerin anlamayacağı "gayritabii mukarenet" tabiri kullanılmış?

İKİ: Gayritabii mukarenette bulunanlar nasıl saptanacak?

ÜÇ: "Şanghay Beşlisi"ni bir tarafa bırakırsak bu konuya AB ne der?

‘Ulusalcı’ vs. ‘Milliyetçi’

-  BİR: Ulusalcı, milliyetçinin deniz görmüşüdür.

-  İKİ: Ulusalcı iyi yüzendir, milliyetçi iyi ata binen.

-  ÜÇ: Ulusalcı "altı ok"a, milliyetçi "dokuz ışık"a meyyaldir.

-  DÖRT: Milliyetçi, ulusalcının "Öz Türkçeye" yüz vermeyenidir.

-  BEŞ: Ulusalcı, "İzmir’in dağlarında çiçekler açar" marşını, "Çırpınırdı Karadeniz" türküsüne yeğleyendir.

-  ALTI:Milliyetçi, ulusalcının bıyıklısıdır.

-  YEDİ: Milliyetçi ağırdan alır, ulusalcı melankolik takılır.

-  SEKİZ: Ulusalcı "Ah, İzmir" der, milliyetçi "Ah, Yozgat".

-  DOKUZ: Ulusalcı "Herkes bize düşman" der, milliyetçi "Türk’ün Türk’ten başka dostu yok" der.

-  ON: Ulusalcı, milliyetçinin sola doğru gidenidir.

Seni neden mi görevden aldılar İdris Naim Bey?

İDRİS Naim Bey, "neden gönderildiği" sorusuna şöyle yanıt veriyor:

"Hakkımda medya üzerinden karalama ve itibarsızlaştırma kampanyası yürütüldü. ‘Bu adam birilerinin oyununu bozdu, siz de bu adamı bozun’ denilerek talimat verildi."

* * *

İyi de İdris Naim Bey...

-  "Ne bileyim sevindiğini... Kalk bir oyna, bir takla at da anlayalım" tarzı mavraya açık sözü kim söyletti? Beynine "çip" falan mı yerleştirdiler?

-  "Biber gazımız organiktir, kansere yol açmaz, misler gibidir" türü mizah duygusunu kışkırtan açıklamaları kim yaptırdı sana? Kafana silah falan mı dayandı?

-  Deprem çadırlarında kalan vatandaşlara, "Saray gibi yerde oturuyorsunuz yahu" şeklinde karikatürde bile abartılı kaçacak sözü kim söyletti sana?  

Demem o ki İdris Naim Bey...

Sen mavranın kralına bu denli malzeme vermeyeydin...

Yeryüzünün bütün karanlık odaklarından "Şu adamı bozun" diye talimat üstüne talimat gelseydi bile bir sonuç alınamazdı. Kısacası...

Kendin ettin, kendin buldun.

Birgül Hanım’a göre aslında Türk de yok

BİRGÜL Ayman Güler konuşmaya devam ediyor.

O devam ettikçe de benim kafam karışıyor.

* * *

Birgül Hanım’ın son söyledikleri şunlar:

"Türk adını taşıyan bir etnik grup göremezsiniz. Etnik olarak Türkmen vardır, Yörük vardır. Kürt dediğiniz zaman bunun karşılığı Türk değil Türkmen olabilir."

Benim bu cümlelerden anladığım şudur:

"Aslında Türk diye bir etnik unsur yok."

* * *

Eğer bu doğruysa...

Eğer "Türk" diye bir etnik unsur yoksa...

Eğer "Türk", sadece bir isimlendirmeden ibaretse...

Birgül Hanım’a soruyorum:

Neden bu isimlendirmeye takılıp kalıyoruz ki? Mühim olan birliktelikse neden başka bir isim etrafında birliktelik aramıyoruz? Neden? Neden? Neden?

İsrail, Suriye’yi vurdu ya...

Çok merak ediyorum:

-  BAŞBAKAN Erdoğan yine "one minute" diyecek mi acaba?

-  Dışişleri Bakanı Ahmet Davutoğlu, İsrail’in attığı bu bombalar için de gözyaşı dökecek mi acaba? 

-  "Esad yönetimi devrilsin" diye her türden kampanyanın motivasyonu içine giren hükümete yakın İslamcılar, "Kahrolsun İsrail" diyecek mi acaba?

-  Hükümete yakın dış politika analizcileri, "Patriotlar ile İsrail’in hiçbir ilgisi yoktur" şeklinde analizler patlatmaya devam edecekler mi acaba?

-  Müslüman yürekler nerede atacak acaba: Şam’da mı, Tel Aviv’de mi?

Diyelim mi?

-  NOTUS Edebiyat dergisi "Nobel’i hangi yazar alsın" diye bir anket yapmış... Ne dersiniz, "Bu Nobel işini de Eurovision işine döndürdünüz" diyelim mi?

-  Ünlüleri alıp götüren ocak ayı sonunda bitti... Ne dersiniz, "Ünlüler rahat bir nefes almış mıdır acaba?" diyelim mi?

-  Bir arkadaşım sordu: "Neden arada bir tane de göstermelik bile olsa AK Parti’li bir belediyeye şafak operasyonu yapmıyorlar?" Ne dersiniz, "Lüzum görmüyorlar" diyelim mi?

Parti içi demokrasi

BİR okurum diyor ki:

-  "AKP’de tek ses çıkıyor, parti içi demokrasi yok" diyorsun.

-  "CHP’de çok ses çıkıyor, böyle şey olmaz" diyorsun.

-  Söyle dostum, sen ne istiyorsun?

*

Benim istediğim şöyle bir şey:

Ne AKP’deki gibi tepeden aşağıya doğru haykıran tek bir ses... Ne de CHP’deki gibi aynı parti içinde barınamayacak kadar birbirine taban tabana zıt iki ses.
