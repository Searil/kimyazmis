Sırrı’nın yaptığı da düpedüz faşistlik

CHP’li faşizm yapar da BDP’li yapmaz mı?

Yapar.
Hem de nasıl yapar.

*

İşte bakın:
BDP’li Sırrı Sakık, "Benim Birgül Ayman Güler’den nerem eksik" dercesine verip veriştirmiş.
Meclis kürsüsünden şunları söylüyor:
-  Sonradan bu ülkeyi kendisine vatan edenler, Kafkaslar’dan, Boşnaklardan gelenler, siz bu ülkenin sahibi değilsiniz, haddinizi bileceksiniz.
-  Burada mücadele edip bu coğrafyada ortak vatanı kuranlar bu coğrafyanın sahipleridir. Oradan gelip, hele dağdan gelip bağcıyı kovma hakkına hiç mi hiç sahip değilsiniz.
-  Nereden geldiyseniz biz bilmeyiz. Biz, bu toprakların sahibiydik. 1071’de giriş yaptığınızda da bu topraklardaydık, Cumhuriyet oluştuğunda da bu topraklardaydık. 
-  Biz Kürtler, hiçbir dönem ihanet etmedik. İhanet varsa sizin genetik mirasınızdadır. Atalarınızda arayın ihaneti.

*

Bakar mısınız olaya...
-  Biri "Hiç senin ile ben eşit olabilir miyiz" diyor, öbürü "Hop, sen sonradan geldin, haddini bil" diye çıkışıyor.
-  Biri "Türk ulusunun bir parçası olacaksın" diye dayatıyor, öbürü "genetik miras" gibi faşizmin pek sevdiği bir kavramı kullanmaktan hiç çekinmiyor.
-  Biri "Bu vatanın sahibi benim" diyor, öbürü "Hayır, asıl benim" diyor.
Böylece...
Birgül Ayman Güler tipi faşistliğin bittiği yerde Sırrı Sakık tipi faşistlik başlamış oluyor.

*

Fark var mı aralarında?
Bence yok.
-  İkisi de ırkıyla övünüyor.
-  İkisi de kendi atasının başkalarının atasından üstün olduğunu savunuyor.
-  İkisi de "Vatanın asıl sahibi benim" demeye getiriyor.
-  İkisi de kendi tarihini en kutsal, en pak, en temiz tarih olarak görüyor.

*

Aralarındaki tek fark şurada:
-  Biri fikirlerini ve yaklaşımlarını uygulama imkânı bulabilmiş, bu uygulama biçiminin hiçbir biçimde değişmeden ilelebet sürmesini istiyor.
-  Öbürü ise hep ezilmiş, hiç ezme fırsatı bulamamış ama ezme fırsatı ve imkânını eline geçirdiğinde nasıl bir yaklaşım içinde olacağının ipuçlarını veriyor.

*

Bu durumda bize de...
"Ne biçim memleket burası, ezeni de ırkçı, ezileni de ırkçı..." diye hayıflanmaktan başka bir şey düşmüyor.

Siyasal mühendislik

-  Hüseyin Aygün BDP’ye geçse... 
-  Birgül Ayman Güler İşçi Partisi’ne gitse...
-  Emine Ülker Tarhan YARSAV’a dönse...
-  İdris Naim Şahin MHP’ye geçse...
-  Ertuğrul Günay "Sol İslam" partisini kursa...
-  Sırrı Süreyya yeniden Radikal’e dönse...
-  Muharrem İnce ulusalcı köşe yazarı olsa...
-  Recep Akdağ HAS Parti’ye geçse...
-  Onur Öymen Dışişleri’nde üst düzey görev alsa...
Ortalık biraz olsun rahatlar mı acaba?

Etkilenmeyen var mı?

MAHKEMELERDE Kürtçe savunma serbest... Bunun ne anlama geldiği, Selim Sadak’ın yaptığı açıklamadan anlaşılabilir.
Şöyle diyor Sadak:
"Bu zamana kadar 1500’den fazla yargılandım. İlk kez mahkemede düşüncelerimi kendi anadilimizle ifade ediyoruz. Çok mutluyum çok".

*
 
"Anadilde savunma yapmak" ne demektir biliyor musunuz?
Şu demektir:
Hakkınızda açılan 1500’den fazla davada yargılanmış olmayı bile hiç mesele etmeyip anadilde yapılan savunma için çok ama çok mutlu olabilmek.

Bombanın ardından merak ettiklerim

ANKARA’da ABD Elçiliği’nde bomba patladı.
Ve ben anında merak etmeye başladım:

*

-  Bakalım ilk hangi devlet yetkilisi "Zamanlama manidar" diyecek?
-  Bakalım ilk hangi analist "Bombanın beş mesajı" başlıklı bir yazı döşeyecek?
-  Bakalım ilk hangi iktidar yanlısı gazete, "Arkasında Suriye de olabilir, İran da" başlığını atacak?
-  Bakalım ilk hangi eski istihbaratçı, "Bomba İmralı sürecine atılmıştır" yorumunu yapacak?
-  Bakalım ilk hangi köşe yazarı, "Öncelikle bu bombanın kimin işine geldiğine bakılması gerekir" diyecek?
-  Bakalım ilk hangi hükümet yetkilisi, "Bizim hükümetimizden önce de canlı bombalar atılıyordu" diyecek?
-  Bakalım ilk hangi ulusal solcu, "Bunların hepsi Amerika’nın oyunu" diye olayı yorumlayacak?

Bir ödül olarak İmralı heyetine dahil edilme

OLAY artık şu noktaya gelmiş bulunmakta:
-  BDP’li bir milletvekili bir süre yaramazlık yapmaz ve bu süre içinde bir de "Başbakan çok iyi gidiyor, bu işi çözecek kapasiteye sahip" derse... Anında İmralı’ya gidecek heyete alınıyor.
-  Buna mukabil: İmralı heyetinde yer alan isimlerden biri yaramazlık yapıp Başbakan Erdoğan’ı biraz ağır eleştirmeye kalksa... İmralı heyetinden çıkarılmasının yolları aranıyor. Bakınız: Ahmet Türk.

*

Ne dersiniz?
Bunlar bu sorunu çözebilir mi?

Hayır gelmez

-  Reklamı süper dandik olan üründen...
-  Bakanlığa getirilince sevincini, bakanlıktan alınınca efkârını gizleyemeyen siyasetçiden...
-  Sırf başlıkta havalı duruyor diye "Şanghay Beşlisi" üzerine yazı yazan köşe yazarından...
-  Kendi tarafının ırkçılığını hiç görmeyip hep karşı tarafın ırkçılığını görenden...
-  Mehmet Ali Ağca’nın "İpekçi’yi öldürmemi Humeyni istedi" türü saçmalamalarına yüz veren gazetelerden...
-  Dışişleri Bakanı’nın adını bilmeyen üniversite mezunundan...
-  Sivas katliamını "Aziz Nesin tahrik etti" diye izah edenden...
-  Her zaman bir "gerçek görüşü", bir de "resmi görüşü" olandan...
-  Daha önemli konumdaki arkadaşını gördüğünde, daha önemsiz konumdaki arkadaşını satandan...
-  Ayrıldığı sevgilisinin arkasından konuşandan...
-  Partisinin içindeki sorunlara esaslı çözümler üretmek yerine sorunları halının altına süpüren liderden...
-  İsrail Gazze’yi bombaladığında isyan edip Suriye’yi bombaladığında suskun kalandan...
Kimseye hayır gelmez.
