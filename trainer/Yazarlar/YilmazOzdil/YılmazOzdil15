Şu çılgın vicdansızlar

Hakan Şükür kendi kendine çıktı “aslında Türk değilim” dedi.

Sonra da, Hakan Şükür aslında Türk değilmiş diyenlere kızdı.
“Vicdansızlar” dedi.

*

Çok vicdansız şu Türkler...

*

Turgut Özakman hocamızın bi kitap daha yazması şart oldu artık:
“Şu çılgın vicdansızlar!”

*

Şaka bir yana...
Nutuk’a el konuldu.
Suç delili sayıldı.
Atatürk’ün, Türk milleti kavramını anlattığı ve bizzat kendi elyazısıyla notlar düşerek hazırlattığı Medeni Bilgiler kitabı, Ergenekon iddianamesine girdi. Silivri’deki duruşmada, irticayla mücadele faaliyetlerinde kullanılan suç delilleri salondaki ekrana yansıtıldı, görüntüler arasında Atatürk’lü afişler vardı. Kızılay’da stant açıp, Atatürk siluetli önlükler giyen öğrenciler hakkında, Kabahatler Kanunu’ndan işlem yapıldı. Cumhuriyet Bayramı için Ankara’ya gelen otobüsler, durduruldu, Atatürk posteri arandı, Atatürk posteri bulunan otobüsler, ıvır zıvır gerekçelerle trafikten men edildi. Türk bayraklarıyla Cumhuriyet Bayramı yürüyüşüne katılanlara biber gazı sıkıldı, tazyikli su sıkıldı, 73 yaşındaki kadıncağızın kaburgaları kırıldı. BDP’nin bulunduğu binaya Türk bayrağı asan vatandaşlar, tutuklandı.

*

Aynı ülkede...
Bodrum’a tatile gelen turist, omzuna Türk bayrağı yapılmasını istedi. Dövmeci, Türk bayrağı yerine PKK bayrağı kazıdı. Turist şikâyetçi oldu, dava Yargıtay’a gitti... Yargıtay suç değil dedi.

*

Bi Fransız, bi İngiliz, bi Alman, bi Türk, trenle seyahat ediyorlarmış; Türk olanı, çok rica edicem, bundan böyle fıkralarınızda bana Türk demeyin demiş...
İş bu hale geldi.
