 Mustafa Kemal’le İsmet kafatasıyla voleybol oynardı

Sanırsın Hamlet’tir.

Kafatası gösteriyor.

*

Antropoloji Enstitüsü’nün 73 sene önce basılmış kitabını kameralara uzatıyor, “bakın raflarda kafatası var, olur mu böyle şey demeyin, işte vesika burada, reisicumhur Mustafa Kemal, aynı şekilde İsmet Paşa’nın başbakan olarak altında imzası var” diyor...
Sonra da “insani midir, vicdani midir?” diye soruyor.

*

Arkeoloji’ye “çanak-çömlek” diyen başbakanın, antropoloji’yi ırkçılık zannetmesi normaldir.

*

İnsani midir diye sorulan...
Zaten, insanbilimi’dir.

*

O kitabı yazan Ankara Üniversitesi’nin ilk rektörü, Ordinaryüs Profesör Şevket Aziz Kansu kafatasçıysa... İngiltere Kraliçesi’nin oğlu, veliaht prens Charles “nazi”dir! Çünkü, diplomalı ırkçı olabilmek için, Cambridge Üniversitesi’nde antropoloji eğitimi almıştır.
Sadece İngiltere olsa gene iyi...
Beyaz Saray’da da bi kafatasçının oğlu oturmaktadır, Obama’nın annesi doktoralı antropolog’tur.

*

Antropoloji ırkçılıksa...
Bizzat AKP hükümeti tarafından açılan Mardin Artuklu, Burdur Mehmet Akif Ersoy, Kırşehir Ahi Evran üniversitelerinde antropoloji bölümleri neden vardır? Bu ne perhiz, bu ne lahana turşusudur?

*

Antropoloji kafatasçılıksa...
Bizzat AKP hükümeti tarafından, terörle mücadele koordinasyonu için kurulan Kamu Düzeni ve Güvenliği Müsteşarlığı’na neden illa antropolog kadrosu konuldu? “Kelle avcılığı” yapmak için mi?

*

İnovasyon gurusu Tom Kelley, neden, başarılı olmak isteyen şirketler mutlaka antropolog çalıştırmalı diyor? Tofaş neden antropolog desteği alıyor? Turkcell neden antropolog istihdam ediyor?

*

Özetle...
Eski tarihli gazete kupürünün sırf başlığını okuyup, içini okumadıkları “Mustafa Kemal döneminde camiyi ahır yaptılar” iftirasına benziyor bu iş.
Hakikaten, vicdani değildir.

