 Para’mparça

Müslüm Gürses de gitti.

Mekânı cennet olsun.
Güzel adamdı.

*

600 bin liralık hastane masrafının başbakan tarafından sildirildiği açıklandı. Bilahare, başbakana gerek kalmadığı, sanatçıya vefa kapsamında, hastane yönetiminin zaten sildiği ifade edildi.

*

105 gece, 600 bin lira.
Geceliği 5 bin küsur lira.

*

E iyi ki silinmiş yani...
Çünkü, geceliği bu kadar paraya hastane odasında kalacağına, Çırağan Sarayı’nın boğaz’a sıfır kral dairesinde kalsaydı, çok daha az öderdi.

*

Boğaz manzarasını boşvereyim, son günlerimi Kâbe manzarasına karşı geçireyim deseydi... Mekke’de Kabe’ye sıfır Swissotel’de Hilton’da, Zemzem’de, 10’da 1’ine kalması mümkündü.

*

Ha diyebilirsiniz ki...
Hastaneyle oteli nasıl kıyaslarsın, doktorlara ayıp etmiş olmuyor musun?

*

Hastane odasının...
Geceliği 5 bin lira.
Devlette çalışan doktorun...
Aylık maaşı 5 bin lira.
Sen o doktoru, bir gecelik oda parasına 30 gün çalıştırınca ayıp olmuyor da, ben yazınca mı ayıp oluyor?

*

Bakın, geçenlerde elektrik-su borçları yüzünden böbreğini satan vatandaş, rayiç bedeli anlatıyordu... 20 bin liradan açmış kapıyı, alıcılarla kıran kırana pazarlık etmişler, neticede 15 bin liraya bırakmış.

*

Böbreğini bile satsan, o hastane odasında anca üç gece kalabiliyorsun.
Karaciğeri de ver...
Belki, bir hafta.

*

Bizim gazete iki gündür yazıyor.
Parası yetmeyen garibana, et yerine tavuk ibiği konulan üç liralık sucuklar gibi, ucuza, dandik görüntü veren emar’cılar türemiş... Vesikalık fotoğraftan teşhis koy, daha sağlam.

*

Uzun lafın kısası... “İstediğim doktora muayene oluyorum, istediğim hastanede ameliyat oluyorum, istediğim eczaneden ilacımı alıyorum, üstelik hepsi bedava, vesile olanlara Allah razı olsun” denilen sağlık reformu, budur.

*

By-pass’tan filan vazgeçtik...
Git tırnağını kestir bakayım da, gör vesile olanların reformunu!

