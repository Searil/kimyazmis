Vefa’t

ABD Ankara Büyükelçiliği’nde canlı bomba patladı, güvenlik görevlisi Mustafa Akarsu hayatını kaybetti.

Büyükelçiliğin bahçesine, soyadından yola çıkarak, akarsu şeklinde havuz yapıldı, ağaç dikildi, anıt levhasına “Mustafa Akarsu anısınadır” yazıldı. ABD Dışişleri Bakanı geldi, Anıtkabir’den bile önce, bu anıtın başında yapılan anma törenine gitti. Mustafa’nın eşine, Beyaz Saray tarafından sadece kahramanlara layık görülen Thomas Jefferson Star madalyasını takdim etti. Konuşmasına Türkçe “başınız sağ olsun” diye başlayan ve Başkan Obama’nın taziyelerini getirdiğini belirten ABD Dışişleri Bakanı, “Mustafa bizim için hayatını kaybetti, çocuklarının geleceği için kurduğu hayalleri gerçekleştirmek bizim görevimiz” dedi, oğlu ve kızının ABD’de okutulacağını söyledi. Tören kıyafetli bir Amerikan askeri, hayatını kaybettiği gün yarıya indirilen ABD bayrağını, Mustafa’nın eşine verdi.

*

Canlı bombayı oraya gönderen DHKP-C yazılı açıklama yaptı, saldırıda yaralanan gazeteci Didem ve ailesinden özür diledi; kabul edilmesi halinde, hastane masraflarını karşılamak istediklerini belirtti.

*

Afyon’da cephanelik patladı, 25 askerimiz hayatını kaybetti. İlk bulgulara göre, anormal bi durum olmadığı, Hindistan’da Pakistan’da böyle şeylerin olabileceği söylendi. Bilahare... Kara Kuvvetleri Komutanlığı tarafından “doğal afet şehidi” oldukları açıklandı. Acaba deprem mi olmuştu, yoksa heyelan mı? Kimbilir, belki de tsunami olmuştu. Aileler dedi ki, çocuklarımız nasıl şehit oldu, sorumlusu kim? Milli Savunma Bakanı dedi ki, hassasiyetle soruşturuyoruz, tamamlanmasını müteakip, gereği derhal yerine getirilecektir, hiçbir şey saklanmadan, aziz milletimize açıklanacaktır.

*

Altı ay geçti kardeşim, altı ay.
Tık yok.
Yarın yedinci aya giriliyor.

*

Havuzlu mavuzlu anıt istemiyorlar, madalya istemiyorlar, para-burs istemiyorlar, Afyon valisi’nden kilim-sucuk filan da istemiyorlar... Sadece çocuklarının neden şehit olduğunu öğrenmek istiyorlar, hepsi o.
