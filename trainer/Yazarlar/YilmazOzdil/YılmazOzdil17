 Bambaşkan

Başbakanımız, imam.

Aynı zamanda, futbolcu.

Stili çok benzediği için, lakabının Beckenbauer olduğunu, Brezilyalı teknik direktör Didi’nin kendisine hayran kalıp, Fenerbahçe’ye transfer etmek istediğini söylüyorlar.

*

Diplomalı iktisatçı...
Tobb’un 1 milyon 300 bin üyesi var, her üye 1 kişi alsa, işsizlik 1 milyon 300 bin azalır teorisinin sahibi.

*

Şair...
Şiir kasedi var.
Tiyatrocu...
Mason-Komünist-Yahudi manasına gelen Mas Kom Yah isimli oyunu yönetmiş, başrolünü üstlenmişti.

*

Bisküvi distribütörü’ydü.
Sonra işi büyüttü, ben ülkemi pazarlamakla mükellefim dedi.
Bir ara sucukçu’ydu.
Hatta, işler kesat diye ağlayan işadamlarına, eti doğu’dan al, batı’da sat, ben Kars’tan Erzurum’dan karkas et getirip, sucuk yapıp satmış adamım, bu işleri iyi bilirim, sen de öyle yap diye, akıl vermişti.

*

İett’cidir... Temizlik işçisi olarak geçici kadroyla girmiş, yükselmiş, otobüs garajında kantinci olmuştu.
Sendikacı’dır... Basın-İş’e bağlı darphane işçilerinin eylemine katılmış, grev gözcüsü önlüğü giymişti.

*

Pilot... Pırpır uçağın kokpitinde, pilot montuyla ve başparmağıyla okey işareti yaparken fotoğrafı var.
Kaptan... Vapur dümeninde, kaptan şapkasıyla fotoğrafı var.
Vatman... Demokrasi tramvaydır, amaç değil araçtır, gittiğimiz yere kadar gider, ineriz, lafı var.

*

Toplum mühendisi’dir...
Bunlar kaz güdemez.
Bırak davarı, keçi bile güdemez.
İki koyun gütmeden bu memleketi nasıl idare edeceksin, diye uyarır.

*

Nüfus planlamacısı’dır... Bir çocuk iflas, iki çocuk iflas, üç çocuk ehh, anca yerinde saymaktır, patinajdır, bize dört-beş lazım, marketten bezi al, temizle, çöpe at, bitti, tablo bu.

*

Doktor, ki...
Ben bu ülkenin doktoruyum der.
Uzmanlığı sanırım jinekoloji...
Çünkü sık sık, sezaryenle olursa ikiden fazla çocuk olmaz, niye daha fazla çocuk olmasın diye sorar.
Bi nevi eczacı...
Hap gibi anayasa hazırlamıştı.

*

Fahri savcı.

*

Geçen hafta, mimar’lıktan da anladığı ortaya çıktı. Çamlıca’daki caminin projesine son şekli bizzat vermiş, kubbelerini değiştirmiş, kapılarını büyütmüş filan.

*

En son...
Kuyumcu olduğunu öğrendik.
O işi de yapmış.

*

Bana sorarsanız, “beraber yürüdük biz bu yollarda” şarkısı eskidi artık... Başkanlık seçimi kampanyasında “sen neymişsin be abi” şarkısını kullanmakta fayda var.

