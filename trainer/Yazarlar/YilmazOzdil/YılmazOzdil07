 Milletvekili dediğin BDP’liler gibi olur

Neymiş efendim, BDP milletvekilleri gitmiş, Murat Karayılan’la aynı masaya oturmuş, duvarda Apo’nun posteriyle PKK bayrağı varmış, vayyy böyle şey olur muymuş filan... Geçiniz efendim.

*

Milletvekili dediğin...
BDP’liler gibi olur.

*

“Mitingte benden oy isterken, görüşen şerefsizdir dedin, inandım, seçimden sonra gittin bunun tam tersini yaptın” diyen... BDP’ye oy verip, kendisini kandırılmış hisseden BDP seçmeni var mı?

*

Peki, hadise kabak gibi ortadayken, hâlâ, “biz parti olarak görüşmüyoruz, asla görüşmeyiz, Diyarbakır belediyesinden zabıta ekibi gönderdik, onlar görüşüyor” diyen BDP milletvekili var mı?

*

Sizin seçtikleriniz “Türk demeyelim” derken, onlar “Kürt demesek de olur” diyor mu?
Bakın, biri çıktı “aslında Türk değilim santraforum” dedi. “Kürt değilim liberoyum” diyen BDP milletvekiline rastladınız mı?

*

“Apo namazında niyazında çocuktu, oruç tutardı, derslerinden çıkar camiye koşardı” diyen, adeta “melek” muamelesi yapan... Sahura beraber kalktığı arkadaşı merkez bankası başkanı oldu, Apo da hazine müsteşarı olacak adamdı demeye getiren, BDP milletvekili duydunuz mu hiç?

*

Senin milletvekilin, Atatürk’ün TBMM duvarındaki yağlıboya tablosuna bile tahammül edemedi birader... Ne yapsaydı yani BDP milletvekili, Kandil’in duvarına mı assaydı senin depoya kaldırdığın tabloyu?

*

Senin milletvekilin, kendi silahlı kuvvetleri hapse tıkıldı diye göbek atıyor, yetmiyor, hakaret ediyor, aşağılıyor... Kendi silahlı güçlerine sarılıyor, toz kondurmuyor diye mi kınıyorsun BDP milletvekillerini?

*

Senin partilerinde kadın-erkek eşitliği zaten yok da, kadınla aynı masaya oturmayan, kadın eli sıkmayan milletvekili bile var... Kadını her mevkide eşbaşkan yapıyor, başımıza iş çıkarıyor diye mi öfkeleniyorsun?

*

Kıvırmadan cevap verelim.
Dönek mi BDP’liler?
Solcuyken badem...
Milliyetçiyken liboş oluyorlar mı? Parayı veren düdüğü çaldırabiliyor mu?

*

35 senedir dağda yaşayan Murat Karayılan’ın Türkçesi bile, milletvekillerimizin çoğunun Türkçesinden güzel... O nedenle, belki anlama-kavrama güçlüğü yaşanabilir diye, biraz daha açık söyleyeyim.

*

Sorunu illa çözmek istiyorsan...
Kendi seçtiğin milletvekilini düzelt.
BDP’lileri değil.

